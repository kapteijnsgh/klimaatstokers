---
title: Socialisme en taal
author: Mark Nieuweboer
categories: opinion
layout: post
---

Progressieve mensen krijgen nogal eens te horen dat ze politiek correct zijn en dat is geen compliment. Het verwijt slaat dan op het taalgebruik. Met een beetje geluk heeft men het ook nog denigrerend over de gedachtenpolitie. Alleen dat al is genoeg reden te bedenken hoe wij socialisten taal kunnen hanteren. We zien in dat we onze doelen, zoals rechtvaardigheid en gelijkwaardigheid, het beste kunnen bereiken door wetenschappelijke inzichten toe te passen. Dus moeten we accepteren dat taal [ons denken beïnvloedt](https://theunboundedspirit.com/the-power-of-language-how-language-influences-thought).

<p>&nbsp;</p>

Dit besef is misschien ouder dan verwacht. Benjamin Lee Whorf wordt geciteerd met "taal zelf vormt de basische ideeën van mensen". Volgens de Engelse Wikipedia leefde en werkte hij in de eerste helft van de 20e eeuw.

<p>&nbsp;</p>

Anderzijds wil ik niet in hocus-pocus vervallen. Taal bepaalt niet de werkelijkheid. We kunnen Expelliarmus roepen zoveel als we willen, het pistool blijft stevig in de hand van de overvaller. Er is hier geen sprake van een tegenstelling. Een synthese is mogelijk.

<p>&nbsp;</p>

We kunnen onderscheid maken tussen werkelijkheid en perceptie van die werkelijkheid. Of we een stoel nou een stoel noemen of een zitmeubel, het ding - het object - blijft precies hetzelfde. Toch is het mogelijk dat stoel en zitmeubel in zekere mate verschillende betekenissen hebben. Die betekenissen kennen wijzelf toe. Vervolgens beïnvloeden die betekenissen ons denken. Anousha Nzume schrijft in Hallo Witte Mensen onder andere daarover.

<p>&nbsp;</p>

Iedere socialist zou dat boekje moeten lezen, want het draait volledig om rechtvaardigheid en gelijkwaardigheid. In een socialistische samenleving willen we voor minderheden, inclusief vrouwen, een volwaardige en gelijkwaardige plaats inruimen. Dus doen de inzichten van Nzume ertoe.

<p>&nbsp;</p>

Hier wil ik één van haar inzichten betwisten aan de hand van twee voorbeelden. Volgens mij veronderstelt ze impliciet dat taal statisch is. Dit is incorrect. Taal verandert. Het woord verschrikkelijk betekent al een tijdje iets anders (namelijk heel, als in heel heel mooi) dan vroeger, toen het naar schrikken verwees. Omgekeerd is er het bekende voorbeeld van geuzen, dat rechtstreeks van het denigrerende Franse les gueux is overgenomen maar van een positieve betekenis is voorzien.

<p>&nbsp;</p>

Nzume stelt voor het woord slaaf te vervangen door tot slaaf gemaakte. Vervolgens omschreef ze wat ze met die term bedoelde om daarmee een argument voor haar voorstel af te leiden. Wat mij meteen opviel is dat haar omschrijving volledig samenviel met de betekenis die ik aan slaaf toeken. Uiteraard ben ik dat maar. Laten we dus eens kijken naar Anton de Kom, socialist, antikoloniaal, Surinamer en verzetsstrijder. Voor zijn activisme in Paramaribo werd hij de kolonie uitgezet; voor zijn verzet naar een concentratiekamp, waar hij stierf. Iedere socialist zou om dezelfde redenen ook Wij Slaven van Suriname moeten lezen en niet alleen om het punt dat ik maak.

<p>&nbsp;</p>

Vervang in het boek van De Kom overal, zoals Nzume voorstelt, slaaf door tot slaaf gemaakte. Er verandert niets aan de inhoud, de betekenis en de conclusies van het boek. Het wordt er niet beter noch slechter van, tenzij men de ene of de andere term mooier vindt. Hieruit volgt niet dat ik het voorstel van Nzume afwijs, alleen maar dat ik het belang ervan ontken.

<p>&nbsp;</p>

Dat geldt niet voor haar andere voorstel, om blank af te schaffen en - de titel van haar boek zegt het al - het voortaan over witte mensen te hebben. Vooropgesteld zij dat haar analyse van de term blank klopt. Die roept allerlei positieve en dus voor mij aangename associaties op. Maar hoe zit dat in het Engels? Amerikaanse en Engelse racisten gebruiken white in dezelfde of extremere positieve zin als Nederlanders blank. En white is de letterlijke vertaling van wit. Mocht Nzume slagen, mocht witte Nederlanders gangbaar worden in plaats van blanke Nederlanders, dan kunnen we verwachten dat Nederlandse racisten hetzelfde zullen doen en de positieve betekenis van blank over zullen hevelen naar de term wit. Mij lijkt dat wij antiracisten dan op zijn best niets zijn opgeschoten en de niet-witten waarschijnlijk nog slechter af zijn dan nu. Dat is een onaangename conclusie. We kunnen bevestiging vinden door het taalgebruik van de Blonde Leider uit Limburg en de Boreale Voorman te analyseren. Voortdurend zetten zij taal in als wapen om minderheden op hun plaats te houden - die van tweederangs burgers. Voor wit zullen ze geen uitzondering maken.

<p>&nbsp;</p>

Het maakt mij persoonlijk niet uit of ik nou blank of wit ben. Als object verander ik er niet door, ik blijf wie ik ben. Maar een campagne die op zijn best niets oplevert en een groot risico loopt in het voordeel van de racistische zaak te werken is geen goed idee. Wel behoudt ik me het recht voor ter zijner tijd van standpunt te veranderen. Taal verandert en dus kunnen er in de toekomst goede redenen zijn om over te stappen op wit. Bovendien pleit ik er niet voor om niets te doen en de Nederlandse taal te laten voor wat hij is. We moeten hiertoe onderscheid maken tussen een semantische discussie en een semantische analyse.

<p>&nbsp;</p>

Semantische discussies draaien om correct gebruik van termen en de definities ervan. De vraag of we het ding waar we op gaan zitten een stoel moeten noemen of een zitmeubel, op grond van definities, is een semantische discussie. Die levert nooit iets op, simpelweg omdat er noch aan het ding noch aan het zitten ook maar iets verandert.

<p>&nbsp;</p>

Wat we nodig hebben is semantische analyse, dat wil zeggen, we moeten nagaan welke betekenis woorden hebben. Hiervoor is context en achtergrondinformatie nodig. Een oude methode van taalanalyse die gebruikt kan worden is [de hermeneuse](https://www.livius.org/articles/theory/hermeneutics). Als de Blonde Leider uit Limburg het over vrijheid heeft bedoelt hij iets anders dan ik. Hij bedoelt vrijheid voor zichzelf, ten koste van minderheden. Ik besef, in navolging van Bakunin, dat [ik slechts vrij kan zijn als iedereen om mij heen eveneens vrij is](https://theanarchistlibrary.org/library/michail-bakunin-man-society-and-freedom). Dat is dus inclusief minderheden.

<p>&nbsp;</p>

Voor oude teksten is dit lastig, omdat de lezer gehinderd wordt door de eigen vooroordelen. Ik citeer: ["the scholar starts with a lot of assumptions, dictated by his own class, nation, gender, or education"](https://www.livius.org/articles/theory/hermeneutics). Als we met tijdgenoten te maken hebben is dit probleem veel kleiner, omdat we veel gemakkelijker de context herkennen en over veel meer achtergrondinformatie beschikken.

<p>&nbsp;</p>

Met behulp van analyse kunnen we taal tot ons wapen maken. Zie het Engelse Black is Beautiful uit de jaren 1970. Ik stel bijvoorbeeld voor het woord benoemen over te nemen, zo populair bij extreem rechts. Uiteraard willen zij doen voorkomen dat hun problemen niet bij henzelf te vinden zijn, maar bij de tweederangsburgers die ze eronder willen houden. Zoiets kunnen wij ook, maar dan op basis van feiten. Zwarte Piet is een probleem, verbonden aan racisme. Dat er honderdduizenden tweederangs burgers zijn in Nederland is een probleem. Dat moeten we blijven benoemen; we moeten extreem rechts voortdurend voorhouden dat zij de wegkijkers zijn want onderdeel van het probleem. Op deze wijze wordt benoemen een socialistisch wapen; we kunnen het de racisten afpakken.

<p>&nbsp;</p>

Onder ons kunnen we mild zijn. Laten we niet meteen vallen over taalgebruik dat ons niet bevalt. We kunnen proberen te begrijpen (en daar meestal in slagen) wat de ander bedoelt, welke betekenis hij/zij aan termen toekent. Eventueel kunnen we dan problemen blootleggen en kijken of we er iets aan doen. Taal verandert. Een jaar of veertig geleden was neger een tamelijk neutraal woord; het Engelse negro is dat nooit geweest, zo leerde ik van een Amerikaan. Tegenwoordig geef ik de voorkeur aan Afro-Nederlander. Want ik zie er de voordelen van in. Toch wijs ik er op dat in Suriname neger nog steeds neutraal is; een bakra (Surinaams voor blanke) kan zelfs geen groter compliment krijgen dan witte neger genoemd te worden.

<p>&nbsp;</p>

In andere gevallen maakt het me niet uit. In een discussie met Anousha Nzuma zal ik, als zij er op staat, overstappen op witte man om mezelf te omschrijven. Want ik heb geen zin de aandacht af te leiden van waar het me werkelijk om gaat en het kost me niets. Mocht ik een term gebruiken die problematisch is dan zal ik mijn taalgebruik aanpassen. Geef me een beetje krediet, beschouw de context, kijk naar mijn achtergrond en we komen er wel uit.

<p>&nbsp;</p>

Laten we ons vooral druk maken om datgene waar het om draait: een betere samenleving voor iedereen. De taal die we gebruiken is geen doel op zich, maar een instrument om dat ideaal te bereiken. Hoe dat in de antiracismestrijd kan gebeuren laat Kick Out Zwarte Piet bijvoorbeeld al sinds 2011 zien.
