---
title: Een analyse van gewelddadige en geweldloze actie
author: Ismani
categories: opinion
layout: post
---

Van de golf van protestacties begonnen in 2019 in Hong Kong tot en met het recente oproer en soms tumultueuze protestmarsen als gevolg van [de moord op de zwarte Amerikaan George Floyd](https://www.bbc.com/news/world-us-canada-52869504) wordt er in kringen van mensen die betrokken zijn bij of geïnteresseerd zijn in activistische politiek in meer of mindere mate vragen gesteld over de effectiviteit van geweldloze ten opzichte van gewelddadige actie. De meest extreme vormen hiervan uiten zich als uitspraken van de vorm "activisten moeten zich ter verdediging met geweren bewapenen" of zelfs (naar mijn mening slechte) grappen over goelagkampen, guillotines en met gecrowdfunde tanks het Binnenhof bezetten.[^1] Deze worden meestal gemaakt met een beroep op bijvoorbeeld de Black Panthers en gewapende dekoloniale en/of onafhankelijkheidsbewegingen. De relatief gematigde vormen pakken bekende voorbeelden van grotendeels geweldloos burgerverzet om te beargumenteren dat kleinschalig gericht geweld en/of eigendomsschade geoorloofd en zelfs effectief is. Hier wordt bijvoorbeeld verwezen naar de RARA als onderdeel van de wereldwijde anti-apartheidsbeweging in de jaren '80, rellen of opstootjes tijdens acties in grotendeels geweldloze bewegingen die overwinningen hebben geboekt; en ookvolledig onherkenbare, meestal in het zwart geklede mensen met een hele militante antiautoritaire insteek in zogenaamde ``zwarte blokken'' tijdens de andersglobaliseringsbeweging en Occupy die willekeurige eigendomsschade aanrichten of straatgevechten met de politie aangaan.

<p>&nbsp;</p>

Zonder een moreel oordeel te vellen over sociale bewegingen of hun doelen worden een paar terugkomende argumenten kritisch onder de loep genemen.
Er wordt niet al te zwaar geleund op de statistieken over de effectiviteit van geweldloze actie van [Erica Chenoweth, Maria Stephan](https://socialsciencespace.com/2019/04/erica-chenoweth-on-nonviolent-resistance) en [Kurt Schock](https://meridian.allenpress.com/mobilization/article-abstract/20/4/427/83015/Do-Contemporaneous-Armed-Challenges-Affect-the)
waar door Extinction Rebellion veel naar wordt verwezen, omdat deze op zichzelf tekort schieten in de context van moderne sociale bewegingen in rijke en machtige landen zoals Nederland en de VS. Deze statistieken slaan op antidictatoriale bewegingen en dekoloniale/onafhankelijkheidsbewegingen
(b.v. val van het Oostblok, de Arabische Lente, de Indiase onafhankelijkheidsbeweging). Deze bewegingen streven dus naar een regeringsvorm met parlementaire vertegenwoordiging en de trias politica waar deze nog niet bestaat.
Er valt wat voor te zeggen dat een koloniale grootmacht uit een land wippen gezien kan worden als een moeilijker scenario dan bijvoorbeeld een sociaaldemocratisch doel in een rijk en machtig land zoals een verhoging van het minimumloon. Aan de andere kant zien de eisen van Extinction Rebellion er niet bepaald makkelijk te bereiken uit. Mede daarom hebben voorgenoemde schrijvers hier wel een verdiende plek. Dit stuk gebruikt voornamelijk argumenten van o.a. Gene Sharp, Brian Martin en George Lakey. Alhoewel niet aangevuld met statistieken, zijn deze beter op hun plaats omdat ze breder toepasbaar zijn. Ze staan vaak ook in de context van de eerder genoemde andersglobaliseringsbeweging (bekend van acties gericht tegen de Wereldhandelsorganisatie) en Occupy, bewegingen waar Extinction Rebellion wel eens mee vergeleken wordt. Dit stuk is ook niet bedoeld als uitputtende analyse over alle argumenten voor en tegen geweldloze ten opzichte van gewelddadige of geweldloze actie ten opzichte van (gematigd) gewelddadige organisaties binnen een beweging. Het kan gezien worden als startpunt van een discussie, samenvatting van argumenten van andere schrijvers en als persoonlijke onderbouwing waarom het gerechtvaardigd is dat een sociale beweging als Extinction Rebellion zich expliciet beperkt tot geweldloze actie.

<p>&nbsp;</p>

In de literatuur [wordt in de politieke context iets van de vorm](https://www.aeinstein.org/wp-content/uploads/2013/09/TARA.pdf) *het uitoefenen, of een dreiging daartoe, van fysieke kracht die schade aanbrengt aan levende wezens*[^2] gebruikt als werkbare definitie van gewelddadige actie, en geweldloze actie als datgene dat dat niet is. Alhoewel het nuttig is om over een werkbare definitie na te denken vallen bijvoorbeeld het opblazen van een dam, politieke ontvoeringen en het inslaan van de ramen van verkooppunten van multinationals allemaal ergens in een spectrum tussen gewelddadig tot geweldloos. Ze vallen niet precies, alleen soms of juist niet altijd onder de gegeven definitie (wat als het opblazen van de dam geen doden en gewonden kan veroorzaken?). Vaak gaat de controverse over welke acties moreel of effectief zijn precies om dit grijze gebied. Omdat er in dit gebied zowel gebruikte als voorstelbare acties bestaan is het zowel interessanter als constructiever om te kijken naar de kenmerken en gevolgen van zulke politieke acties. In plaats van te verzanden in semantische discussies waarin bijvoorbeeld het overgrote deel van de anarchisten weigeren om het onklaar maken van onderdrukkend kapitaal als geweld te zien, zullen we eerst een paar van de meest gebruikte argumenten bekijken en vervolgens explicieter kijken naar de kenmerken en gevolgen van de soorten acties die in het grijze gebied vallen.

<p>&nbsp;</p>

Het meest voorkomende argument is legitimiteit. Er zijn genoeg feiten op te noemen die er op wijzen dat we leven onder een economisch en politiek systeem van constante onderdrukking en uitbuiting van natuur, mensen uit de werkende klasse, groepen mensen met een niet-witte kleur, mensen met een uiting van gender en/of seksualiteit die buiten het conventionele man/vrouw-spectrum valt, mensen met een handicap of beperking en levende wezens anders dan de mens. Het is op het eerste gezicht dan ook niet zo gek om te concluderen dat bescherming of bevrijding van voorgenoemde groepen met alle mogelijk benodigde middelen (*by any means necessary* naar Malcolm X) moet gebeuren, inclusief gewelddadige. Helaas is dit soort legitimiteitsargument van de vorm `het doel heiligt de middelen', en nadat in 100 jaar zowel het bolsjewistisch socialisme in veel landen als het gewelddadig anarchisme in het Vrije Territorium in Oekraïne en revolutionair Catalonië in Spanje (de twee meest aangegrepen voorbeelden) het niet is gelukt om de revolutie te beschermen valt er zonder het gebruik van mentale gymnastiek alleen maar te concluderen dat dit argument geen hout snijdt. Legitimiteit op zich is een hol begrip als men voorspelbare gevolgen weigert te onderzien.

<p>&nbsp;</p>

Een ander argument wordt vaak omschreven als 'diversiteit van tactieken' (*diversity of tactics*); wij geweldloos actievoerders doen ons ding en trekken ergens een grens, maar wij mogen niet moraliserend zijn ten opzichte van andere activisten die het net even anders zien. Immers hebben deze een ander idee van wat goed en effectief is dan geweldloos activisten. Zoals [Brian Martin opmerkt](https://www.bmartin.cc/pubs/08gm2.html) wordt er hierbij wel met twee maten gemeten. Alhoewel de voorstanders van gewelddadigere acties voor zover de schrijver kan overzien geen enkele grens aangeven, zijn er waarschijnlijk niet zo veel onder hen die het gebruik van biologische wapens of politieke verkrachting door hun kameraden zullen tolereren. Daarnaast heeft het gebruik van geweld tijdens iets wat aangemerkt is als een geweldloze actie door de organisatoren (d.m.v. een actiereglement of actieconsensus) een overduidelijk ondemocratisch element, aangezien het de geweldloze deelnemers disproportioneel beïnvloedt op een manier die zij niet willen (waaronder neergeknuppeld worden door de politie in een resulterend straatgevecht en het ongevraagd negatief beïnvloeden van hoe de actie er uit komt te zien in de media). *Diversity of tactics* is daarmee zoals [Steve Chase omschrijft](https://www.nonviolent-conflict.org/blog_post/marketing-violence-closer-look-diversity-tactics-slogan) een net zo misleidende term als `vrij ondernemerschap' of 'democratisch centralisme' --- het klinkt mooi, maar gaat ten koste van andere mensen en creërt een ongewenste machtsstructuur (waarover later meer).

<p>&nbsp;</p>

Er zijn nog veel meer (tegen)argumenten; deze zijn onder meer beschreven en ontkracht door [Carol Moore](http://www.carolmoore.net/sfm/arguments.html), [George Lakey](http://web.archive.org/web/20081002063533/http://globalsolidarity.transcend.org/articles/nonviolent.pdf) en eerder genoemde Brian Martin. Het wordt pas echt interessant zodra men de directe gevolgen in de praktijk van wat gekenmerkt kan worden als gewelddadige actie bekijkt.

<p>&nbsp;</p>

Het eerste is verlies van enthousiasme tot regelrechte angst onder de algemene bevolking voor de actievoerders en hun beoogde doelen. Zoals [George Lakey beschrijft](https://wagingnonviolence.org/2012/08/a-diversity-of-tactics-a-paucity-of-participants) onstond er een heel brede arbeidersstaking tijdens de studentenrevolte in Parijs in mei 1968. Mede door de chaos van de straatgevechten met de politie en de slimme inzet van de media hierbij, won de partij van de conservatieve president Charles de Gaulle in juni 1968 de door hem uitgeschreven verkiezingen met dikke winst een absolute parlementaire meerderheid.
Rebecca Solnit beschrijft dit fenomeen door middel van een analogie met iemand (meestal mannelijk) die diens partner [bedreigt door borden kapot te gooien](https://www.commondreams.org/views/2011/11/14/throwing-out-masters-tools-and-building-better-house-thoughts-importance].
Actievoerders kunnen het misschien wel goed bedoelen, maar er ontstaat nou eenmaal een slecht imago bij het algemeen publiek door [willekeurige eigendomsschade](https://journals.sagepub.com/doi/10.1177/0022343318820575) en [geweld](https://news.stanford.edu/2018/10/12/how-violent-protest-can-backfire). Merk ook op dat de brandweer die een raam kapotslaat om iemand te redden niet angst aanjaagt; een hek openknippen om een kolenmijn te kunnen bezetten of een deur openbreken voor een kraakactie zou ook zo beschreven kunnen worden.
En in Nederland heeft de krakersbeweging inderdaad [een paar concessies weten af te dwingen met haar acties](https://decorrespondent.nl/8047/ook-als-je-een-auto-nodig-hebt-stem-voor-wandelen-en-fietsen/846118512525-8f5b1657). Maar deze is vervolgens onder andere [zodanig ontspoord in gewelddadigheid](https://archive.today/my0WL) dat krakers en hun constructieve waarden (onbewoond vastgoed opfleuren of zelfs restaureren, en de rol van alternatieve buurtcentra vervullen of zelfs een alternatieve economie creëren) vanaf de jaren `90 tot en met het heden steeds verder gemarginaliseerd zijn. Door de strijd om de publieke sympathie te verliezen is van deze waarden bijna niets meer over terwijl inmiddels het internationaal grootkapitaal en huisjesmelkers de woonsector flink uitknijpen. Daarentegen heeft bijna iedereen een goed beeld van de grotendeels geweldloze Provo's en Kabouters, waarbij we de eerste mogen danken voor de binnen Nederland relatief milde Amsterdamse politie.

<p>&nbsp;</p>

[//]: # https://www.verzetsmuseum.org/museum/nl/kinderen/over-de-oorlog/thema-s-wo2-verzet/gewapend_verzet
Het tweede kenmerk is onnodige doden, gewonden en traumas onder mensen (die soms weinig tot niets met de actie te maken hebben), terwijl de actie op niets uitloopt of maar heel kort effect heeft. De meest schrijnende gevallen zijn misschien wel [represailles](https://www.verzetsmuseum.org/museum/nl/tweede-wereldoorlog/koninkrijkdernederlanden/nederland/nederland-mei-1944-mei-1945/terreur) van de nazis op onschuldige burgers naar aanleiding van [sabotage-acties door het verzet](https://www.historischnieuwsblad.nl/hoe-zinvol-was-het-verzet-in-de-tweede-wereldoorlog). En alhoewel *agent-provocateurs* [een groot aandeel](https://www.thenation.com/article/archive/wonderful-american-world-informers-and-agents-provocateurs) in het opstoken en creëren van chaos tijdens acties hebben, hebben de organisatoren en deelnemers met deze kennis ook een zekere verantwoordelijkheid om opstokende infiltranten het zo moeilijk mogelijk danwel onmogelijk te maken om hun doelen te bereiken. Als er iets schreeuwt om [geïnfiltreerd en beïnvloed](https://www.cbc.ca/news/canada/quebec-police-admit-they-went-undercover-at-montebello-protest-1.656171) te worden is het wel een [zwart blok](https://web.archive.org/web/20120314122126/http://www.fair.org/activism/genoa-update.html). Er zijn trouwens ook aanwijzingen dat groepen als de [Rote Armee Fraktion hieronder leden](https://www.burojansen.nl/werkwijze/friendly-fire-2). Het moge duidelijk zijn dat het de staat goed uitkomt als een actie uitmondt in chaos en geweld, want het is dan heel makkelijk om onder het voorwendsel van veiligheid iedereen, gewelddadig of geweldloos, van de straten te vegen. Repressie tegen geweldloze demonstranten daarentegen werkt heel vaak [averechts en in het voordeel van de demonstranten](https://www.bmartin.cc/pubs/15Schock.html).

<p>&nbsp;</p>

Dat men in moderne samenlevingen met politiek geweld bijna nooit kan winnen van de staat ga ik niet al teveel uitlichten, omdat het bijna voor zichzelf spreekt dat een groep burgers door middel van geweld het niet kan winnen van een zwaarbewapend en goed georganiseerd leger. Naast dat het onhaalbaar is, is het ook onwenselijk om dit te proberen. Dit wordt uitgewerkt in de volgende alinea.

<p>&nbsp;</p>

Het laatste maar misschien wel belangrijkste gevolg om uit te lichten is dat alsmaar gewelddadigere acties in steeds hogere mate de onderdrukkende en destructieve waarden waar tegen gestreden wordt afdrukt op de sociale beweging. Hiermee scheept het ons bij voorbaat op met dezelfde ongewenste machtstructuren. Dit terwijl de sociale beweging juist de kiem van de nieuwe samenleving en al haar normen en waarden moet zijn. Daarnaast gaat het bij de effectiviteit van sociale bewegingen grotendeels om de keiharde hoeveelheid mensen die op komt dagen op de acties. Iemand in een rolstoel is, soms met een beetje hulp, prima in staat om te helpen met het geweldloos blokkeren van een straat; zo ook ouderen, vrouwen en kinderen. Dat geldt niet voor meedoen aan een zwart blok of gewelddadig antifascisme, voor brandende barricades optuigen, en Molotov-cocktails gooien naar de gewapende machten. Het is volledig voorspelbaar dat een sociale beweging die verzandt in gevechten met de politie (zoals de krakersbeweging, andersglobaliseringsbeweging en Occupy volledig of gedeeltelijk deden) uiteindelijk een reflectie wordt van waarden waarin fysieke kracht en medogenloosheid centraal staan. Als zo een beweging al niet opbrandt of gedwongen wordt tot ondergronds gaan, bestaat deze dus vervolgens voornamelijk uit witte mannen met een goede fysieke conditie --- en met een mentale blik die kortetermijnoplossingen door middel van fysieke confrontatie verkiest boven langetermijnoplossingen door middel van acties die een ieders leven en lijf zoveel mogelijk respecteert. Terugkomend op de gecrowdfunde tanks op het Binnenhof, is de voor de hand liggende vraag bovendien: Wie gaat de tanks besturen?

<p>&nbsp;</p>

Hiermee hoop ik wat van de argumenten voor geweldloos burgerverzet mede vanuit principes van inclusiviteit, effectiviteit en verantwoordelijkheid te hebben toegelicht. Ik wil absoluut niet aangeven dat een beweging compleet geweldloos *moet* zijn om succes te kunnen boeken, en ook niet dat we de hoop moeten verliezen zodra er [gewelddadige flanken ontstaan in een beweging](https://wagingnonviolence.org/2019/07/the-problem-with-saying-movements-must-be-totally-nonviolent-to-succeed). Maar om Noam Chomsky te parafraseren zijn morele overwegingen precies de overwegingen [rondom effectiviteit en gevolgen van acties](https://chomsky.info/19671215). Daaruit vloeit voort dat we ook een verantwoordelijkheid hebben om kritisch op elkaar te blijven en rondwarende mythes rondom geweld en geweldloosheid te blijven ontkrachten.

<p>&nbsp;</p>

Om af te sluiten met stof voor nadenken wil ik een scenario neerzetten voor XR, waar ik zelf ook actief ben. Laten we aannemen dat XR een massa-actie aangekondigd heeft, waarbij meerdere straten en pleinen in Den Haag geblokkeerd en bezet worden. Er wordt vervolgens buiten de communicatiekanalen van XR om een oproep gedaan voor de vorming van een zwart blok (zoals eerder beschreven) tijdens deze massa-actie. Wat moeten XR en de deelnemers van de actie hiermee?

___

Zie ook een [analyse van de Black Panthers](https://wagingnonviolence.org/2012/04/the-black-panthers-militarist-error) en de [Weathermen](https://www.truthdig.com/articles/the-cult-of-violence-always-kills-the-left). George Lakey [heeft meer voorstellen voor deëscalatietactieken](https://wagingnonviolence.org/2015/12/5-ways-movements-can-handle-threats-attacks).

[^1]: Het moet gezegd worden dat dit selectief voorkomt, meestal op de krochten van het internet, of in het echt bij jonge witte mannen met een gezond en sterk lichaam. En niet zozeer binnen Extinction Rebellion.

[^2]: De werkbare definitie die XR hanteert is 'tactics and strategies for social change, outside of institutional channels, using methods of protest, intervention, non-cooperation, and creative solution, without use of injurious force, to achieve systemic change', [zonder te claimen dat dit een uitputtende definitie is](https://extinctionrebellion.nl/action-consensus/)
